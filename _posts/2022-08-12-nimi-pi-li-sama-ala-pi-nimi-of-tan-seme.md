---
layout: post
title: "[4/100] nimi \"pi\" li sama ala nimi \"of\" tan seme? kin la toki sona ante."
date: 2022-08-12 18:50 -0700
tags: toki-pona 100-blog-posts
---

toki. sina lukin e pakala toki mi la sina o toki tawa mi. mi o pona e lipu ni. 

---

jan sin li toki sona e ni: "nimi 'pi' li sama ala sama nimi 'of' lon toki Inli?". jan sona li toki e ni: "ala". 

kin la jan sin li toki sona e ni: "mi ken ala ken ante pi toki Inli e nimi 'toki' tawa nimi 'talk' [anu nimi ante...]". jan sona li toki e ni: "ala". 

ni li nasin pona. taso... ona li sama ala tan seme? sina ken ala ante tan seme? mi pana e sona ni lon lipu ni.

ijo wan li ken weka e len sona la ijo wan li ni: 

**nimi wan ale li jo e poki tan.**

poki tan li seme? o lukin:

mi sitelen e nimi "tomo" lon poki tan ona: 

![](/assets/imgs/2022-08-12-19-31-20.png)

lon la poki tan ona li jo e ijo mute. mi ken sitelen e ijo:

![](/assets/imgs/2022-08-12-19-44-50.png)

mi ken sitelen e nimi ante e poki tan ante:

![](/assets/imgs/2022-08-12-20-01-38.png)

o lukin! nimi "tomo" en nimi "building" li jo e sitelen sama. mi ken wan e ni tu:

![](/assets/imgs/2022-08-12-20-24-43.png)

taso, mi ken ala wan e sitelen ale pi nimi "tomo" e sitelen ale pi nimi "building". nimi "building" taso li jo e sitelen pi jan pali. kin la nimi "tomo" taso li jo e sitelen pi tomo telo e sitelen pi tomo lape. 

nimi "tomo" li sama ala nimi "building" tan sitelen ni. poki tan ni tu li jo e sitelen ante. 

mi ken sitelen e poki tan mute ante. taso, poki tan ala li ken sama ni: poki tan pi nimi "tomo".

![](/assets/imgs/2022-08-12-20-59-15.png)

nimi "bedroom" li lon insa poki tan pi nimi "tomo". ni li wawa tan ni: bedroom ale li tomo. (taso, tomo ale li bedroom ala).

ijo ale li toki e ni: nimi "tomo" li ken sama pi nimi mute. nimi mute ni li lon poka poki tan pi nimi "tomo".

sina sitelen e poki tan ale la sina pali e jaki. nanpa sitelen li suli ike. nanpa pi poki tan li suli ike. nimi li wawa!

---

mi wile e ni: sina pilin pona li pilin lawa wawa.

# o pona tawa:

* sitelen tan linluwi <https://www.flickr.com/photos/brent_nashville/4645745968> CC BY-NC 2.0
* sitelen tan linluwi <https://commons.wikimedia.org/wiki/File:Bed_Room.jpg> CC BY-SA 4.0
* sitelen tan linluwi <https://commons.wikimedia.org/wiki/File:Construction_workers.JPG> CC BY-SA 3.0
* jan Ki lon ma pi kama sona. ona li pona e toki ni.